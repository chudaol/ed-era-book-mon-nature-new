<div id="hypercomments_widget" class="js-hypercomments-widget invisible"></div>

Пояснювальна записка
=============================================
# *Загальна характеристика навчального предмета*

<p>Програма навчального предмета „Природознавство” розроблена на основі Державного стандарту початкової загальної освіти і передбачає ознайомлення учнів з основами знань фундаментальних природничих наук, адаптованих до можливостей і особливостей дітей молодшого шкільного віку. Базовим поняттям предмета є <i>природа</i> як цілісний системний об’єкт, який визначає добір змісту, його розподіл і способи організації навчання.</p>
<p><b>Основна мета</b> навчального предмета „Природознавство” в початковій школі – сприяти формуванню <i>природознавчої компетентності</i> учнів шляхом засвоєння системи інтегрованих знань про неживу та живу природу, основ екологічних знань, опанування способами навчально-пізнавальної і природоохоронної діяльності, розвитку ціннісних ставлень до природи, до самого себе.</p>
<p>Досягнення зазначеної мети передбачає вирішення таких <b>завдань:</b> 
<ul>
<li>формування цілісної природничо-наукової картини світу, яка відображає основні закономірності у природі та місце в ній людини;</li>
<li>формування елементарних уявлень і понять про об’єкти і явища природи, їх взаємозв’язки та залежності у системі „нежива природа – жива природа”, „природа – людина”; </li>
<li>формування способів навчально-пізнавальної й природоохоронної діяльності; </li>
<li>оволодіння початковими дослідницькими уміннями під час проведення практичних робіт, спостережень, дослідів;</li>
<li>набуття досвіду навчально-пізнавальної й природоохоронної діяльності для розв’язання природознавчих задач та життєвих ситуацій;</li>
<li>засвоєння норм морального, етичного, естетичного ставлення до природи;</li>
<li>ознайомлення з традиціями шанобливого ставлення українського народу до природи.</li>
</ul> </p>
<p>Зміст природознавства і його структурування визначаються єдністю загально-дидактичних (гуманізації, науковості, наступності, доступності тощо) і природничих (екологічний, планетарний, українознавчий, краєзнавчий, фенологічний) принципів. </p>
<p>Такий підхід до розробки змісту забезпечує активність навчально-пізнавальної, природоохоронної діяльності кожного школяра.</p>
<p>Відповідно до базового навчального плану предмет „Природознавство” вивчається з 1 по 4 клас по дві години на тиждень. Загальний обсяг навчального часу становить 270 годин. </p>


<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>